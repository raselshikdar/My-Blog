---
title: "艺术般的字体：霞鹜文楷"
description: "一款开源中文字体，基于 FONTWORKS 出品字体 Klee One 衍生"
publishedAt: '2023-02-13'
status: published
tags: 
  - 杂记
---

![img](https://cdn.nlark.com/yuque/0/2023/png/785653/1676256277829-3b169bbf-7e8a-43b6-acbb-908a06f3d436.png)


豫章故郡，洪都新府。星分[翼](https://zh.wikipedia.org/wiki/翼宿)[轸](https://zh.wikipedia.org/wiki/軫宿)，地接[衡](https://zh.wikipedia.org/wiki/衡山)[庐](https://zh.wikipedia.org/wiki/庐山)。襟三江而带五湖，控蛮荆而引瓯越。物华天宝，[龙光](https://zh.wikipedia.org/wiki/龍泉劍)射牛斗之墟；人杰地灵，[徐孺](https://zh.wikipedia.org/wiki/徐稚)下[陈蕃](https://zh.wikipedia.org/wiki/陳蕃)之榻。雄州雾列，俊彩星驰。台隍枕夷夏之交，宾主尽东南之美。都督阎公之雅望，棨戟遥临；宇文新州之懿范，襜帷暂驻。十旬休暇，胜友如云。千里逢迎，高朋满座。腾蛟起凤，孟学士之词宗；紫电青霜，[王将军](https://zh.wikipedia.org/wiki/王僧辯)之武库。家君作宰，路出名区。童子何知？躬逢胜饯。

时维九月，序属三秋。潦水尽而寒潭清，烟光凝而暮山紫。俨骖𬴂于上路，访风景于崇阿。临帝子之长洲，得仙人之旧馆。层台耸翠，上出重霄；飞阁流丹，下临无地。鹤汀凫渚，穷岛屿之萦回；桂殿兰宫，即冈峦之体势。

披绣闼，俯雕甍。山原旷其盈视，川泽纡其骇瞩。闾阎扑地，钟鸣鼎食之家；舸舰迷津，青雀黄龙之舳。云销雨霁，彩彻区明。落霞与孤鹜齐飞[[3\]](https://zh.wikisource.org/zh-hans/滕王閣序#cite_note-3)，秋水共长天一色。渔舟唱晚，响穷彭蠡之滨；雁阵惊寒，声断衡阳之浦。

遥襟甫畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽；邺水朱华，光照临川之笔。四美具，二难并。穷睇眄于中天，极娱游于暇日。天高地迥，觉宇宙之无穷；兴尽悲来，识盈虚之有数。望长安于日下，目吴会于云间。地势极而南溟深，天柱高而北辰远。关山难越，谁悲失路之人；萍水相逢，尽是他乡之客。怀帝阍而不见，奉宣室以何年？

嗟乎！时运不齐，命途多舛。[冯唐](https://zh.wikipedia.org/wiki/冯唐_(汉朝))易老，[李广](https://zh.wikipedia.org/wiki/李廣)难封。屈[贾谊](https://zh.wikipedia.org/wiki/賈誼)于长沙，非无圣主；窜[梁鸿](https://zh.wikipedia.org/wiki/梁鴻)于海曲，岂乏明时？所赖君子安贫，达人知命。老当益壮，宁移白首之心；穷且益坚，不坠青云之志。酌贪泉而觉爽，处涸辙以犹欢。北海虽赊，扶摇可接；东隅已逝，桑榆非晚。[孟尝](https://zh.wikipedia.org/wiki/孟嘗君)高洁，空馀报国之心；[阮籍](https://zh.wikipedia.org/wiki/阮籍)猖狂，岂效穷途之哭？

勃，三尺微命，一介书生，无路请缨，等[终军](https://zh.wikipedia.org/wiki/終軍)之弱冠；有怀投笔，慕[宗悫](https://zh.wikipedia.org/wiki/宗慤)之长风。舍簪笏于百龄，奉晨昏于万里。非[谢家](https://zh.wikipedia.org/wiki/陳郡謝氏)之宝树，接[孟氏](https://zh.wikipedia.org/wiki/孟子)之芳邻。他日趋庭，叨陪[鲤](https://zh.wikipedia.org/wiki/孔鯉)对；今兹捧袂，喜托龙门。[杨意](https://zh.wikipedia.org/wiki/楊得意)不逢，抚凌云而自惜；[锺期](https://zh.wikipedia.org/wiki/鍾子期)既遇，奏流水以何惭？

呜呼！胜地不常，盛筵难再。兰亭已矣，梓泽丘墟。临别赠言，幸承恩于伟饯；登高作赋，是所望于群公。敢竭鄙诚，恭疏短引。一言均赋，四韵俱成。请洒潘江，各倾陆海云尔。

滕王高阁临江渚，佩玉鸣鸾罢歌舞。
画栋朝飞南浦云，珠帘暮卷西山雨。
闲云潭影日悠悠，物换星移几度秋。
阁中帝子今何在？槛外长江空自流！

> [字体开源地址](https://github.com/lxgw/LxgwWenKai)
